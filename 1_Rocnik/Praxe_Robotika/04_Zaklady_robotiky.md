# Základy robotiky
## Robotika - uvedení do problematiky 
Robotika je vědou o robotech včetně jejich návrhu, vzhledu, výrobě a použití s následnou diagnostikou. Lze ji také charakterizovat jako tvorbu inteligentních strojů propojujících zejména vědecké a inženýrské obory. Tato disciplína je založena na mechanice, elektronice, softwaru a programování a v dnešní době bioinženýrství. Velkou hybnou silou je aplikace ve vojenském průmyslu. Termín „robotika“ použil jako první biomechanik a americký spisovatel Isaac Asimov ve svých vědeckofantastických románech. 

Označení „golem“ je známo v nejrůznějších legendách, ale asi neznámější je pražská, kdy v 16. století židovský rabín Jehuda Löw ben Becalel vytvořil z hlíny postavu a pojmenoval ji Josef (Josille), následně postavu oživil šémem (svitek nebo kulička), který mu vložil do úst. Vyjmutím šému se pak golem uvedl do vypnutého stavu. Měl chránit židovské ghetto před vpády křesťanů a vykonávat uvedenou práci. Je zde určitá podobnost s dnešními ocelovými roboty oživovanými programem nahraným do řídící jednotky robotického systému.

Označení „robot“ se objevilo v 17. stolení a vzniklo od slova „robota“, což je práce poddaných na úrovni otroctví. Toto slovo bylo použito roku 1920 v divadelní hře R.U.R. (Rossum's Universal Robots - Rossumovi univerzální roboti) českým spisovatelem Karlem Čapkem, který toto slovo získal od svého bratra Josefa Čapka během diskuze na téma názvu umělé bytosti, resp. živého pracovního stroje s inteligencí. 

Robot lze charakterizovat jako stroj pracující s určitou mírou samostatnosti, vykonávající zadané úkoly dle předepsaného způsobu s požadovanou interakcí s okolím a lidskou obsluhou. Jedná se o automatické programovatelné manipulační zařízení pohybující se ve 2 až 6 osách s technologickým nástrojem (svářečkou, nýtovačkou, pilou, atd.) či uchopovací hlavicí (chapadlem, přísavkou, atd.). 

Průmyslový robot je automatický stroj, který se skládá z manipulátoru, programovatelné řídící jednotky (systému), systému senzorů, pohybu a pohonu, z odměřovacího systému a v neposlední řadě ze systému kontroly. Hlavní užití takového stroje je ve výrobním procesu, kde nahrazuje analogické funkce člověka pro fyzickou a rutinní práci při přemísťování předmětů a celkově při práci v technologickém procesu. Pomocí senzorů rozpoznává okolní svět, vyhodnocuje svůj dopad na něj a získává tak zpětnou vazbu pro možnou modifikaci svého programu a dodržení nastavených mezí. Jedná se o sofistikovaný systém s možnou mírou inteligence, je složitý, komplikovaný a drahý. 

Termínem robot nebo bot se označují sofistikované počítačové programy, které realizují samostatně opakované naprogramované činnosti. Jde např. o internetového robota působícího na webových stránkách či na pozadí internetu nejčastěji v podobě sběrače dat či odesílatele zpracovávání požadavků serverů. Existují rovněž varianty určené pro správu a údržbu webových prostředí – odstraňují nefunkční odkazy či odstraňují a vytvářejí přesměrování. Zajímavou variantou je chatterbot určený k předstírání inteligentní konverzace a pobavení uživatele. Ne zcela ideální aplikací jsou botnety, resp. sítě propojených botů na nejčastěji zavirovaných počítačích označovaných jako zombie, ti čekají na příkaz z venku a využijí k jeho splnění napadené počítače, nejčastěji se používají k šíření spamů, virů, červů nebo se podílejí na vzniku DDoS útoků. 

Důvodem vytvoření robota či robotického systému člověkem jsou 2 velké hybné síly. 

Prvním faktorem je potřeba vytvoření schopného a neúnavného pomocníka či pracovníka, který pomáhá člověku s namáhavou fyzickou prací, s prací v nebezpečném či nepřístupném prostředí, nebo vykonává pro člověka náročnou práci s požadavkem neustále se opakující rutiny prováděné stejným způsobem s minimálním počtem chyb, případně vyžadující přesnost a preciznost s absolutní spolehlivostí. 

Druhým faktorem se jeví skutečnost, že se člověk neustále snaží změřit svoje síly obrazně řečeno se svým stvořitelem (Bohem či matkou přírodou). Snaží se sám sobě dokázat, že dokáže stvořit umělou bytost schopnou samostatného rozhodování a celkově samostatného života. Touží po odhalení určitých zákonitostí, které pomohou ve vytvoření náhrad lidských orgánů a končetin na úrovni kybernetiky a bioinženýrství až po stvoření umělého člověka jako rovnocenného partnera. 
## Robotické zákony 
Pro správnou funkci robotického systému je potřeba stanovit a následně dodržovat robotické zákony. Tyto zákony vymyslel a sepsal ve svých vědeckofantastických románech Isaac Asimov. První 3 zákony jsou tyto: 

První zákon: Robot nesmí ublížit člověku nebo svou nečinností dopustit, aby člověku bylo ublíženo. 

Druhý zákon: Robot musí uposlechnout příkazu člověka kromě případu, kdy jsou tyto příkazy v rozporu s prvním zákonem. 

Třetí zákon: Robot musí chránit sám sebe před zničením kromě případu, kdy je tato ochrana v rozporu s prvním nebo druhým zákonem. 

Dále Isaac Asimov přidal nultý zákon robotiky:
Nultý zákon: Robot nesmí ublížit lidstvu nebo svou nečinností dopustit, aby mu bylo ublíženo. 

Postupem času následovaly další zákony, návrhy na úpravy a modifikace. Bulharští autoři vědeckofantastické literatury Ljuben Dilov a Nikola Kesarovski sepsali 4. a 5. doplňující zákon

Čtvrtý zákon: Robot se musí vždy prokazovat jako robot. 
Pátý zákon: Robot musí vědět, že je robot. 

## Dopad aplikace robotů (robotizace) – důvody a účel nasazení 
Celkově lze konstatovat, že dopad aplikace robotizace na lidskou společnost je pozitivní, ačkoliv jsou zde i zastánci, že celková automatizace výroby měla za následek spíše negativní dopad. Z pozitivního pohledu se jedná o výrazné ulehčení člověku od fyzicky namáhavé a jednotvárné pracovní činnosti a vyloučení člověka z nebezpečných či zdraví škodlivých pracovních prostředí. Dalším kladným faktorem zůstává fakt, že robot pracuje neustále bez potřeby obědové pauzy nebo nutnosti dojít si na záchod, příp. nemoci a požadavku dovolené, také mu nevadí pracovat nepřetržitě 24 hodin denně. Díky faktu, že pracuje podle daného programu, vytváří neustále stejné výrobky, čímž se snižuje zmetkovitost a roste kvalita jednotlivých výrobků. Finálně pak není problém nahrát do robota nový program výroby a bez nutnosti zaškolování je prakticky okamžitě připraven k výrobě nových výrobků. Také se zvyšuje výrobní kapacita a čas potřebný k výrobě a mimo to se snižují nároky na pracovní prostory. Z negativního hlediska dochází k růstu nezaměstnanosti u manuálních pracovních pozic, oproti tomu klesá nezaměstnanost u konstruktérů, automatizačních techniků, programátorů a oborů souvisejících s robotikou. Negativně se jeví i nárůst financí potřebných pro rekvalifikaci pracovníků bez pracovní pozice. Člověk je pomalu vytlačován z výrobního procesu, což může být chápáno negativně, nebo naopak pozitivně, člověk má tak více času na rodinu a své záliby, popř. vzdělávání. Dalším záporným faktorem je potřeba servisů a náhradních dílů, elektřiny a dalších nezbytných souvisejících nákladů. Finálně pak výpadek robota může představovat zastavení celé výroby, což je velké finanční riziko. Velmi problematickým faktorem je nekompatibilnost robotických systémů i programovacích jazyků, existuje velký výběr konkurenčních výrobců, stejně tak problém z hlediska nutnosti kvalifikovaných pracovníků ve firmě nebo dalších nákladů na externí programátory a údržbáře robotů z dodavatelské firmy. Roboti nám ulehčují práci, zůstává však otázkou jejich vývoj do budoucna. Většina vědeckofantastických filmů a románů přináší katastrofické scénáře a varuje před vytvářením androidních systémů se svobodnou vůlí, které by si mohly uvědomit, že jejich tvůrce, resp. člověk není pro jejich budoucnost důležitý, což se samozřejmě věcí diskuze.

Roboti a robotické systémy však v současné době zabírají důležitou roli v sériové velkovýrobě, výrobě s požadavkem na vysokou preciznost a přesnost a finálně již zmíněným nevhodným nebo nebezpečným prostředím. Jde zejména o oblasti lisování, lakování, kování, paletizace, balení, svařování, řezání, montáže, sklářský průmysl, dopravníky a transport, pyrotechniky, vojenský průmysl, záchranářské práce, výzkum vesmíru a mořského dna, protetiku, lékařství (operace na dálku), asistenty v nemocnicích, vysavače, autopiloty (letadla, lodě, kolejové vozy a automobily), řídicí systémy, hračky, sportovní a zábavní průmysl, průvodce, sociální roboty a roboty pro vzdělávání. 

## Druhy robotů 
Roboty a robotické systémy lze klasifikovat dle různých hledisek, jako např. 

- Podle způsobu řízení, programování a vývoje: 
	1) Manipulátor – jde o jednoúčelový manipulátor, resp. manipulátor s pevným programem, bez vlastní inteligence ovládaný na dálku. Patří sem zařízení s automatickým řídicím systémem, kdy změna programu představuje výrazný zásah do systému. Jde o jednoduché, relativně spolehlivé a cenově dostupné zařízení, vhodné pro podavače. 
	2) Synchronní manipulátor – jde o teleoperátor, což je zařízení tvořící operátorem uzavřenou smyčku, také označováno jako man online nebo master-slave. Zařízení má ruční řízení bez řídicího systému ovládané člověkem pro umožňující práci člověka v nebezpečných či nevhodných pracovních prostředích, dokáže zvětšit lidskou sílu, zlepšit přesnost a preciznost člověka, manipuluje s těžkými nebo nebezpečnými objekty. Aplikace v lékařství při operacích, ve vojenství, stavařství, při nehodách a haváriích, v pyrotechnice, ve vesmíru, pod vodou, aj. 
	3) Robot – jde o manipulátor s pružným programem, což je zařízení s automatickým řídicím systémem, změna programu nepředstavuje žádný problém, což je výhodné při změně výrobního plánu nebo manipulaci s jiným objektem, díky čemuž lze zrychlit proces změny výroby. Patří sem průmyslové roboty, jejichž činnost lze změnit na základě změny programu. 
	4) Adaptivní robot – jde o zařízení, jehož program se automaticky přizpůsobuje a mění na základě aktuálních informací, které získává ze svých senzorů. Pružně reaguje na změny ve svém pracovním prostoru díky vnitřní zpětné vazbě a vyšší inteligencí řídicího systému. Aplikací jsou roboty pro svařování elektrickým obloukem sledující spáru po svaření a v případě detekování nepřesnosti upraví např. směru či intenzitu svařování. Také do této skupiny patří v dnešních domácnostech velmi oblíbené robotické vysavače. 
	5) Kognitivní robot – jde o zařízení s umělou inteligencí řídicího systému, což mu umožňuje vytvářet vlastní program na základě algoritmů vložených člověkem. Tomuto robotovi stačí zadat pouze cíl jeho činnosti a program si sestaví už sám. Také se učí ze své zkušenosti, přizpůsobuje se a adaptuje. Dokáže realizovat program i při neúplné informaci včetně abstrakce, resp. dokáže vypustit irelevantní informace. Je schopen predikovat (předvídat) a generalizovat (zobecňovat). 
	6) Konativní roboty – jde o zařízení s vyšší umělou inteligencí schopné samostatně volit cíl. Tyto roboty jsou předpokladem dalšího vývoje zejména se zaměřením na sociální roboty, které jsou svým chováním velmi podobné člověku. Tento robot si bude uvědomovat sám, co má dělat. Dále si bude sám plánovat a reagovat na vzniklé situace v aktuálním čase. 
	7) Mobilní roboty – jde o zařízení schopné se pohybovat z místa na místo, je zpravidla vybaven akumulátorem nebo nádrží na palivo, popř. solárním systémem s řadou senzorů Mobilita je pro většinu současných a prakticky všechny roboty budoucnosti nezbytností, bude-li od nich vyžadován pohyb. Ten je v dnešní době realizován podvozkem s kolejnicemi, koly, pásy, nohami, speciálním pružným odrazovým nebo skokovým systémem. 
	8) Android – jde o robota, který se zpravidla svým vzhledem a jednáním podobá člověku, zatím se jedná o fikci a možnost budoucího vývoje konativních robotů. Do této skupiny patří droid, což je samočinný inteligentní robot, kdy jeho pracující dělnickou verzí je dron. Dalším typem je humanoid, který je stavbou těla a chůzí podobný člověku. 
	9) Kyborg – také označovaný jako kybernetický organismus je biologické (živé) tělo ovládané strojem ve smyslu umělé inteligence nebo naopak se jedná o mechanické a elektrické tělo ovládané biologickou (živou) myslí v extrému pouhým mozkem. 
- Podle vykonávané činnosti: 
	1) Servisní roboty – využívané pro servisní (obslužné) činnosti ve službách či průmyslu. 
	2) Průmyslové roboty – využívané při výrobě, montáži a dalších souvisejících úkonů a činností. 
## Bezpečnost při práci s roboty a manipulátory 
Bezpečnost při práci s robotem je na prvním místě. Je nutné ochránit člověka před stykem s robotem během vykonávané činnosti v pracovním prostoru. S tím souvisí znalosti jednotlivých komponentů robotického pracoviště s odhadem možného pohybu obsluhy. Ideální je použití systémů zabraňující vstupu obsluhy do pracovního prostoru nebo zastavení činnosti robotického systému při blízkosti obsluhy, resp. narušení pracovního prostoru člověkem. Lze využít fyzické zábrany vstupu jako je pevná nebo řetězová závora, nebo plošné zábrany vstupu jako jsou oplocení nebo klecový systém. Mimo to lze použít elektricky blokované dveře nebo optické závory s čidly popřípadě nášlapné desky či jiné systémy ve smyslu snímání červené a žluté podlahové zóny (obr. 27) s blokovací činností robota. Minimálním prvkem bezpečnosti jsou označení pracoviště, výstrahy a technická dokumentace včetně vhodného označování vodičů, svorek a místa propojení ochranných vodičů. Dále je nutné zabezpečit napájení ve smyslu jištění proti poklesu, nárůstu nebo přerušení napětí, kdy se nesmí robot samovolně spustit ani nečekaně změnit činnost. Ovládací prvky je nezbytné vhodně konstrukčně uspořádat do chráněné oblasti pro možný vstup obsluhy. Také lze využít diagnostický systém pro potřeby predikce a případného omezení dopadu poruch. Celkově i při zastaveném stavu musí být splněna ochrana před úrazem elektrickým proudem. Základní a neměnnou bezpečnostní funkcí je nouzového zastavení robota, kdy se musí při vstupu do chráněné zóny přerušit všechny příkazy a aktuální činnosti pohybového systému, dále se musí zachovat aktuálně prováděný program v řídicím systému a musí byt zajištěna funkce zabezpečující bezpečnost provozu. Samozřejmostí je zajištění odolnosti proti elektrostatickému rušení a EMC, následně také blokace koncových poloh robotického ramene v pracovním prostoru

## Software využitý v hodinách robotiky
[Ozo blockly](https://ozoblockly.com/editor?lang=cs&robot=evo&mode=2)
[Sphero Edu Programs (Sign In)](https://edu.sphero.com/remixes )
[Make code – Micro.bit](https://makecode.microbit.org/)
[VEXcode Project – VEX 123](https://code123.vex.com/) 
[VEXcode Project – VEX GO](https://codego.vex.com/)
[VEXcode Project – VEX IQ](https://codeiq.vex.com/)